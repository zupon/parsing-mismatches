dè ghabh thu? turkey burger turkey burger an robh e math? bha bha e okay 's dè
fhuair thu leis? cha bhi thu a’ gabhail dad leis cha bhi thu a’ gabhail buntàta
no càil nach bi? slaod a-steach do shèithear ceart faisg air a’ bhòrd an do
dh’ith thusa na sandwiches a’d an-diugh [Name]? mmhmm agus ciamar a bha a’
homework an do choimhead an tidsear ris? cha do choimhead fhathast ‘s an robh a
h-uile duine eile air na trì duilleagan a dhèanamh? mmhmm bha? ‘s an d’ fhuair
iad [?] uh? an robh e doirbh? an robh e doirbh aca? thuirt [Name] gun robh e ag
obair gu anmoch so [?] dè thuirt [Name]? ach tha ise cho brainy co-dhiubh cha do
shaoil ise dad dhe Dad an geàrr thu am pie agam? carson nach gabh thu gearr thu
am pie agad fhèin? uill chan urrainn dhomh och ‘s urrainn dhut tha thusa nad
ghille mhòr a-neist a [Name] an robh d’ amhaich goirt an-diugh a [Name] mmhmm
bha? àidh an toil leat mince pies? ‘s toil ‘s ciamar a tha an cnatan agad fhèin
a [Name]? mm rud beag nas fhearr ò a bheil? chan fhairich mi idir e anns a [?]
an robh thu a’ casadaich an-diugh? bha dè thuirt [?] nach [?] sibh tha sibh uile
[?] dè thuirt Mrs [Name] riut an-diugh? a [Name] o sorry thuirt i um dìreach an
aon rud ciamar a bha an cnatan a’d an e? uh uh a bheil an cnatan air duine sam
bith eile thall an sin a [Name]? àidh tha e aig tòrr dhaoine a bheil àidh ‘s e
bug a tha a’ dol timcheall och na bugs grànda tha sin an robh duine dheth
an-diugh? uh cha robh [Name]? cha robh cà robh e an dè? an ann aig na bales a
bha e? cha do dh’fhoighneachd mi idir dha ‘s dè bha sibhse a’ dèanamh an robh
gym no dad agaibh an-diugh [Name]? mmhmm an tidsear agaibh fhèin an e? no gym
tidsear gym tidsear ‘s dè bha sibh a’ dèanamh? football an e? cò bhuannaich? bha
sinn dìreach a’ dèanamh ball control ò seadh [?] mmm thachair sin do dh’[Name]
ach ‘s e làmh left hand aig [Name] agus cò bha a’ coimhead cò na tidsearan a bha
a’ sealltainn dhuibh? an janitor an janitor ciamar a chaidh dhut anns an test
[Name]? cha d’ fhuair sinn idir e cha d’ fhuair sibh an test no cha d’ fhuair
sibh na results neither nach d’ fhuair? carson? dh’fhàg Mr [Name] na sheets aig
an taigh oh thì fhios gun robh e ag obair orra an-raoir an d’ thuirt thu gun
robh homework agad [Name]? tha dà dhuilleag agam so dèan mi aonan airson a-nochd
agus aonan a-màireach ‘s a bheil an tè eile agad ri dhèanamh cuideachd? chan eil
uill thà ach airson Dihaoine so dìreach fàgaidh mi e chan fhàg thu ‘s e [?] uill
bha sin math ‘s dè mu do dheidhinn-sa a [Name] a bheil Stamh agus Putag a’d ri
leughadh an-nochd? fhuair mi leabhar ùr bheil thu deiseil de Stamh? tha? ‘se
leabhar gu math doirbh a tha sin a [Name] tha mise a’ smaointinn gu bheil e
doirbh fhios agad an leabhar aig [Name] an oidhche roimhe? ‘s e leabhar glè
mhath a th’ aig [Name] an-dràsda tha mi a’ smaointinn gur e [Name] [Name] gur e
a h-uncle [Name] [Name] [Name] an robh fhios agad-sa air sin? uill ‘s iongantach
mar a chuala aig cò? cuideigin a’ bruidhinn air uill thog mi an leabhar a bha
seo anns an rùm an-diugh agus ‘s e esan a sgrìobh an leabhar Cairteal gu
Meadhan-latha chan eil fhios a’m dè an title a bh’ air tha e air a bhith ann a
shin bho chionn bhliadhnachan dè thachair an uair sin? dh’innis cuideigin dhen
chlas gur e uncle do [Name] [Name] an e [Name] [Name] a th’ aice? se a bheil
tuilleadh beans ann? tha ach gheibh mi fhìn iad a [Name] tha iad teth am faod
mise am faighinn? mhmm an robh an t-acras ort ciamar a bha na veggie burgers a
ghràidh? bha iad alright tha a dhà eile ann an saoil an gabh thu iad cha ghabh
cha ghabh [?] gabhaidh mi aon [?] eile ach tha mi ro [?] dè an t-ainm a bh’ air
na rudan a bh’ agad an sin [Name]? veggie burgers bheil thu nad vegetarian
fhathast? cha robh mi riamh ò nach robh? so fhuair mi dà leabhar dhut an-diugh
[Name] às an library ann an [Placename] thanks nuair a bha mi a’ coimhead ann an
section na cloinne ‘s thàinig [Name] a-nall ‘s dh’fhoighnich mi dhi dè mholadh i
do ghille air primary seven so tha feadhainn glè mhath an do leugh thusa gin
riamh le Joan Aitken [Name]? mhmm tha iad sin math nach eil leugh mi The Kitchen
Warrior an e sin Joan Aitken? mhmm am fear a bh’ againn air teip? mmhmm tha am
fear sin math nì mi balgam tì tha mi a’ smaoineachadh uill thog mi dà le Joan
Aitken ach thuirt [Name] an uair sin gur dòcha gun robh feadhainn eile ann a b’
fhearr a chòrdadh ri gillean ‘s sheall i dhomh iad so tha fear ann le Alan
Alderburg Athelburg no Alder a th’ ann it’s the Giant Baby mhmm an do leugh thu
The Giant Baby? mhmm agus tha fear eile chan eil cuimhn’ a’m a-nis ò àidh mu
dheidhinn fear no tè a sgrìobh Byker Grove ‘s e a sgrìobh an leabhar sin really?
agus man an cuimhnich mi air an toirt dhut mas fhalbh mi tha iad anns a’
bhaga-sgoil agam cuin’ a dh’fheumas iad a bhith air ais? tha mi a’ creidsinn gur
e trì seachdainnean nach bi an date orra tha mi a' creidsinn gun leugh thu ro
dheireadh na seachdainn no dhà àidh nis nì thu do homework cho luath ‘s a
dhèanas tu sin Mum càil thu a’ dol? uill tha sglaodh mhòr ann an toiseach ach
chan eil mi a’ dol chun an sin idir bho tha [Name] [Name] a’ tighinn thugainn a
choimhead ris an tele ris a’ choimpiutair ach tha an uair sin coinneamh Sradagan
ann aig leth-uair an dèidh oidhche thrang [?] tha fhios agad fhèin mas dèan thu
[?] ‘eil fhios a’d fuirichibh aig a’ bhòrd [Name] suidh thall treiseag bheag
eile siuthad suidh sìos no I know tha mi dìreach [?] ach ‘s fhearr dhuinn a
fhàgail dhan a' weekend oir bidh barrachd ùine againn feumaidh e tòrr
studaigeadh [Name] I’ll do it cha dèan chan eil sibh a’ dol a dh’fhosgail sin
an-dràsda idir tha gu leòr nar claigeann an-nochd Dadaidh a bheil thu a’ dèanamh
cofaidh? chan eil ach trobhad fhèin a-nuas nì thu fhèin cupa deis ‘s cuiridh
mise an t-uisge ann okay ‘n do chòrd iad idir riut tha iad okay an iad a b’
fhearr na bacon? [?] mhmm a [Name] an gabh thusa yoghurt a-nis no kiwi fruit no
rudeigin ghabh mi orainsear anns an sgoil an do rùisg [Name] [Name] dhut i?
rùisg bha siud math nach robh glè mhath trobhad an seo ith aig a’ bhòrd cuin a
tha a’ meeting agad an-nochd? dè an uair? leth-uair an deidh seachd ‘s leth-uair
an deidh ochd ach chan eil mi a’ dol ach dhan [?] leth-uair an deidh a h-ochd ò
bidh gu leòr an sin tha mi a’ creidsinn dè tha thu ag iarraidh a [Name] tha mi
ag iarraidh yoghurt yoghurts ò [?] a bheil? chan eil ò uill tha mi sgìth 

Ghabh e dhan ulbhaig leis an òrd-mhòr, an t-òrd a' buiceil agus pian a' ruith na
ghàirdeanan. Cha do shaoil an t-seana chlach dad dheth. Cha do dh’fhalbh ach
crotal is pùdar mar cheò, rud beag leis gach buille. Cha do shaoil an t-seana
chlach dad de nì sam bith. Dh’fhàs maoil an duine dearg, is fliuch, is bha
cuislean ri bòcadh le cabhaig fala. Dh’fhosgladh a bheul is anns an tiotadh a
bhuaileadh an t-iarann a’ chlach, thuiteadh a ghèillean is thigeadh anail a-mach
na h-aon chnap. An ceann greis, dhrùidh am fallas air an duine. Bha eanchainn a'
slacadaich na chlaigeann mar gum biodh làmhan làidir caillich ga fuine. Leig e
roimhe. Thuit an t-òrd, agus thàinig crith na ghàirdeanan sìos o na h-uilnean gu
bàrr nam meuran. Shuidh e air a’ chloich, agus shuath e fras fallais o a mhaoil.
Chumadh anail grìosach ceàrdaich a' dol; bha a chridhe a' turailich mu
asnaichean. Bha corra ablach smuain gàrradh... teine... bean... sgìth...
taigh... clach - facail agus dealbhan am-measg a chèile. Clach air na chruinnich
deigh o chionn linntean, mus deach bonn a chur ri làr an siud. Clach air na
fhras uisge is clachan-meallain, agus ùird, agus mionnan. Clach air an deach
iomadach teine a chur. Trì troighean pailt de dh’fhad, is dhà de àirde às an
talamh. Clach dhòigheil, shèimh, nach do rinn cron a-riamh. Taigh ùr, saimeant,
le ceithir seòmraichean, cidsin le uinneag mhòr a' cumail sùil air a' Chuan
Siar. Tapaichean faileasach, fàileadh fiodh geal, is fiach trì ceud na bhroinn.
Chuir e uilinn air gach glùin, is sheall e, 's e 'sgrùdadh an àite anns na
dh’fhàg a bhrògan làrach de fheur briste. Bha e a-nis a' tarraing anail an àite
bhith ga sèideadh, is bha a chridhe a' plubadaich ri taobh a sgamhanan mar breac
air bòrd locha. Cha leigeadh e leas sealltainn ri an taigh – bha dealbh an
taighe sgrìobhte le sgeilb na chuimhne. Thòisich an taigh aon oidhche ann an
cathair cruaidh an cois an teine ann am fàrdachd Iain Fhionnlaigh. Ruith a
chuimhne mar fhear air a bharan a-steach staran fliuch, shlìog e tro thallan le
peilichean uaine is geal, agus suas do sheòmar a bha mar an leth-cheud seòmar
eile anns a’ bhaile; le dreasair, being is òrd nan seasamh gu cugallach air
ùrlar a bha dìreach cho rèidh 's a dh’fhàg na casan e. Agus sheall e ri taobh an
teine anns a’ ghèibhil, agus bha ise an sin ga fheitheamh. Catrìona. E, 's i bha
bòidheach na latha, le aodach glan soilleir (mas do bhàsaich a màthair).
Dhèanadh i gàire cho socair, cho bàidheil, 's gu saoileadh e nach do rinn i
gàire a-riamh mas fhaca esan i. Rinn e - fhèin gàire, na shuidhe air a’ chloich.
Bha esan air ùr thàrsainn às a’ Chogadh, slàn sàbhailte, le sgeadachadh de
fhasanan suirghe a dh’ionnsaich e anns a’ Nèibhi, agus bu mhath gu robh sin
aige. Cha robh Catrìona air còmhradh gaoil de a shamhail a chluinntinn, agus
gheall i a phòsadh. Thogadh iad taigh ùr taigh le làr rèidh is ballachan
còmhnard, is staidhre na mheadhon, dhaibh fhèin, thubhairt ise. Thogadh gu
deimhinne, caisteal, nan dèanadh i gàire eile. Thogadh. Ach eadar a h-uile càil
a bh' ann, cha robh e furasd dhà tòiseachadh air agus b' ann air an
t-samhradh-a-chaidh a chuir e crìoch air. Dà bhliadhna deug. Dh’fhidir e daolag
a' sreap bil feòir. Cha dèan thu càil dheth a charaid. Chan fhuiling sin do
chudthrom a sheòid. Sin thu... O... theab thu... gabh grèim... daingead, cha
mhòr nach - h-ì... òirleach eile 's bidh - an siud thu, dh’fhalbh thu, dh’fhalbh
thu. Thog e a chas os a chionn agus chuir e cnuidh a bhròig air a muin. Ghluais
e bho thaobh gu taobh e gus an robh am feur air a phronnadh, dorch. Amadan
creutair, carson a bha i a' sreap an siud co-dhiù? Sheall e ris an òrd-mhòr anns
an fheur. Bha buaileag gheal air an aghaidh-bhualaich, is an oir air a droch
chaobadh. B' iomadach clab a thug e leis, òrd a bha ùr o chionn dà bhliadhna.
Chliob e a ghàirdean deas, na fèithean cruaidh, is thog e a shùil ris an taigh.
Dà bhliadhna dheug, cha robh guth aig duine air a’ Chogadh an-diugh; cha robh
beachd aca mar a shàraicheadh cogadh duine. Cha robh cuimhne aig Catrìona air
suirghe fhasanta. Co-dhiù, cha robh na facail freagarrach tuilleadh. Thàinig
feadhainn de na rudan a thubhairt e rithe gu a theanga. Chrath e a cheann agus
dh’fhalbh iad. Mànran... cùbhraidh... maoth... gaol... - thuit iad air an talamh
cho marbh ris an daolaig. Thainig beul Chatrìona na chuimhne a-rithist. Na
fiaclan geala, na bilean cruinn, bòg, blàth, òg. Ach dh’fhalbh am blàths,
dh’fhalbh na fiaclan, theirig an òige, is sheac na bilean. Le dìth taighe. Agus
dh’fhàs am beul cumhang, le preasan beaga a' ruith a-steach thuige, mar gum b'
ann a-steach a-mhàin a bhiodh anail a' dol troimhe. Facail uile 's a thigeadh
a-mach. Gu sealladh ort, a dhuine, dè as coireach gun thog Teàrlach is Aonghas
is Tormod taighean, ma tha e cho doirbh 's sin? H-uile tè de m' aois ann an
taigh ceart, is mise fhathast gun bhùrn, gun sholas an seo? “Togaidh mise taigh
dhuit," ars esan. Seadh, Seadh. Cha togadh tu do thòin far a' bheing, nam
faigheadh tu às leis. Teich, a dhuine, na strùc annamsa tuilleadh... bheil thu
'dol a shuidhe an sin fad an latha? Bha an guth aice cruaidh, cumhang mar na
liopan, is chluinneadh e e na cheann cho math 's ged a bhiodh i a' bruidhinn.
Bha i a' bruidhinn. Na seasamh anns an doras, ag èigheachd... fad a’ latha?
“Chan eil, tha mi a' leigeil m' anail." Chuala e i a' snotairich mar each aig
ceann sgrìob ghoirid. Bha i cho deamhnaidh ris a’ chlach fhèin. A' chlach na
croich, an teis meadhon na lios, dìreach ann an rathad an starain. Staran
còmhnard, leathann a bha ise ag iarraidh. Nam biodh slabaid dynamite aige,
chuireadh e - a’ chlach na mìle pìos. 

'Ga chur gu sìmplidh, anns an tràchdas seo bithidh mi a' feuchainn ris na deifir
cheanglaichean a réiteachadh eadar bàrdachd is rosg bho 'n t-seachdamh linn deug
agus coluadar na Gàidhealtachd anns an deach an cur ri chéile; bithidh mi a'
feuchainn ri eachdraidh nan Gàidheal a shoilleireachadh troimh thobraichean an
litreachais. Tha am beum a chuirear air an fhianais litreachail ag adhbharachadh
gur e taobh an iar na dùthcha - ceàrnaidhean seann Rìoghachd nan Eilean - as
fhaide leam, ged a bhios mi a' gabhail gnothaich ris an taobh an ear, agus an
ceann a tuath, 'nuair a tha e iomchaidh. Anns a’ cheud leth, bheirear tarraing
air an t-suidheachadh ann an Éirinn, carson a ghabh na Gàidheil thall ri ideòlas
stéidhichte cho daingeann air creideamh agus athartha, agus gu dé na tréithean
litreachail a dh’éirich mar thoradh air an seo, nach fhaighear air an taobh seo
de Shruth na Maoile. Tionndaidhear an uairsin a ghabhail beachd air an
eachdraidh a-bhos, 's mi a' feuchainn ri barrachd solais a leigeil a-steach air
tachartais nan deich bliadhna air fhichead fìor-thàbhachdach eadar cur-gu-buil
Reachdan Idhe agus toiseach Cogaidhean nan Trì Rìoghachd bho dheireadh nan
1630an air adhart. Bithidh mi a' coimhead air na h-aobharan - an dà chuid
aobharan geàrr-thréimhseach agus aobharan fad-thréimhseach – a tha air cùl nan
atharrachaidhean soch-mhalairteach a bha a' sìor sgapadh ré nam bliadhnaichean
ud. 'S iad na h-atharrachaidhean seo, agus a’ bhuil a bh' aca air saoghal nan
Gàidheal bho àm Athaiseag Theàrlaich II air adhart, a bhios fainear dhomh anns
an dàrna leth de ‘n t-saothair. Bha an Gàidheal a' sìor ghabhail barrachd de ‘n
t-saoghal fo 'shròin, ach aig an aon àm - gu dearbh, gu ìre mhóir mar thoradh
air na h-atharrachaidhean ud – ghreimich e na bu theinne ri sàr-bheachdan an
t-seann shaoghail. Air cùl an t-suidheachaidh seo tha iomagain fhàsmhor mu na
bliadhnaichean ri teachd, àm, a-réir coltais, 'nuair nach biodh ròl aig na
Gàidheil idir; agus cuideachd mu dhol-sìos a’ choluadair ghaisgeil a bha mar
bhonn-stéidh do ‘n fhéin-ìomhaigh aca, gu sònraichte do dh’fhéin-ìomhaigh nam
fireannach. Gu ìre co-dhiù, b' ann mar thoradh air an iomagain seo a bha aobhar
nan Stiùbhartach cho féillmhor a-measg nan Gàidheal anns a’ cheud leth de ‘n
ochdamh linn deug. Anns an eàrr-ràdh bhithinn air sùil nas dlùithe a thoirt air
an iomagain fhireann seo troimh eisimpleirean 'gan toirt bho ghnè fhàsmhoir na
bàrdachd gaoil – mur a b' e na riaghailtean ùra. Gu mì-shealbhach, tha Oilthigh
Dhùn Éideann, cleas iomadach acadamh eile 's an latha-an-diugh, a' fuiling fo
dhroch bhuaidh an treud de bhurraidhean a tha, anns an fhichead bliadhna a
chaidh seachad, air àite is ùghdarras fhaighinn dhaibh fhéin thairis air na
mic-léinn. Cleas na Cléir-Seanchain bho shean, fàsaidh iad tiugh air obair
chàich – ach gu mì-fhortanach chan eil na cluaisean aca airson nan rannan
eirmseach a chuireadh ruaig orra. Chunnaic mi iomchaidh, ge-tà, dà shleachd – mu
fhàs obair na creachadaireachd – a ghléidheadh 's a chur ris an tràchdas mar
eàrr-ràdh. Gidheadh tha fhios gu bheil an tràchdas caran fada mar-thà, agus air
an aobhar-sa cha do chuir mi romham mion-sgrùdadh a dhèanamh air cùlrath
soch-mhalairteach an t-saoghail a tha mar chuspair agam. Ann an co-theacs
Albannach, tha an tràchdas gu mór fo chomain aig obair Flinn, Gibson agus Smout,
agus Whyte. A-rithist, a' déiligeadh ri eachdraidh na Gàidhealtachd fhéin,
fhuair mi mór-bhuannachd á obair Dhòmhnaill Ghriogaraich agus I. F. Grant,
sgrùdaidhean anns am faigh an sgoilear tòrr fiosrachaidh agus bheachdan a tha
fhathast gu math luachmhor. A-thaobh nam mac-léinn co-aimsireach, tha briathran
Chaluim MhicPhàrlain a cheart cho fìor an-diugh 's a bha iad ann an 1923, 's e
a' càineadh “eachdraichean bho ‘n taobh am muigh, nach eil, ach tearc, r' am
faotainn ro-eòlach air cànain, air sloinneadh, air mèinn, air beachdachadh, air
àbhaistean no air oilean nan Gaidheal a bh' ann o chian." Co-dhiù, chan fhaod mi
gun luaidh shònraichte a thoirt air na h-ailt agus na leabhraichean luachmhor a
sgrìobh David Stevenson, R. A. Dodgshon, Francis J. Shaw agus Allan I. Macinnes.
Feumar a ràdh, ge-tà, gu bheil an dìth tuigse aca air saoghal nan Gàidheal a'
duaichneachadh an cuid obrach gu mór; gu sìmplidh, chan eil an cuspairean a'
tighinn beò fo chomhair ar sùilean. Mu dheireadh, 's fheudar dhomh aideachadh
cho mór 's a tha mi fo chomain an aois-léinn Éireannaich - gu sònraichte Kenneth
Nicholls, Katherine Simms, Raymond Gillespie agus, ann an roinn an litreachais,
Breandán Ó Buachalla - agus an co-impirean ann an Sasainn. A-thaobh na bàrdachd,
bithidh e follaiseach anns a' bhad cho mór 's a tha mi an eisimeil air a' chlàr
bhuidhe de na h-òrain shluaghail a chuir Colm Ó Baoill agus Dòmhnall MacAmhlaigh
a-mach ann an 1988. 'S e seo, 'nam bheachd-sa, an leabhar as luachmhoire mu
litreachas na Gàidhlige a chaidh a chlò-bhualadh a-riamh, agus cha tigeadh agam
air an tràchdas seo a sgrìobhadh mur a b' e an cuideachadh a fhuair mi anns na
duilleagan aige. Tha an leabhar seo a' tarraing gu mór air na tràchdais
fhìor-luachmhor a rinn J. A. MacLean agus Allison Ann Whyte. A-rithist, tha an
tràchdas a sgrìobh Helen O'Sullivan gu math tàbhachdach; cha bu bheag am feum a
fhuair mi cuideachd anns na trì carraighean-cuimhne as àirde cliù ann an
litreachas nan Gàidheal; tràchdas Iain MhicAonghais, agus Introduction agus
Companion MhicThòmhais. Tha na h-obraichean ud a' toirt fianais dhuinn air mar a
bha féin-mhisneachd ann a-measg nan Gàidheal anns na 1970an a tha 's mathaid air
traoghadh beagan ré an dà dheicheid a chaidh seachad. Anns an àm ud, tha na
Goill - na h-eachdraichean shuas, mar eisimpleir, no, mar eisimpleir, Victor
Durcacz, Charles W. J. Withers, agus Malcolm Chapman, air barrachd treabhaidh a
dhèanamh ann an roinn sgrùdaidhean na Gàidhealtachd, agus cha ghabhar ás
àicheadh nach eil deagh bhàrr a' fàs air na h-iomairean aca cuideachd. Tha mi 'n
dòchas gum meas an leughadair gu bheil an tràchdas seo mar dhòrnaig bhig eile
air a' chàrn, ged nach fhaod coimeas a dhèanamh idir eadar i agus na tursachan
àrda a thog na famhairean bho shean. Chaidh an tràchdas seo a sgrìobhadh ann an
Gàidhlig na h-Albann; tha mi a' creidsinn gu làidir gum feum sinn ar
n-eachdraidh fhìn ìnnse do na daoine againn fhìn 'nar cànan fhìn, 's sinn mar
gum biodh 'ga toirt air ais bho eachdraichean agus bho luchd-litreachais aig
nach eil móran tuigse air dualchas na Gàidhealtachd no, gu dearbh, móran
co-fhaireachdainn ris a’ Ghàidheal fhéin. 'S i eachdraidh na Gàidhealtachd an
aon raon anns a’ chuspair, chan ann a-mhàin ann am Breatainn ach air an
Roinn-Eòrpa air fad, far am faod duine ainm a dhèanamh dha fhéin mar
shàr-sgoilear agus gun aon lide bhith 'na cheann de chànan an t-sluaigh air a
bheil e, mas fhìor, cho mion-fhiosrach agus uile-tuigseach. Nam biodh e cho dàna
an aon chlìceireachd fheuchainn ann an raoin eachdraidh na Frainge, can, air neo
eachdraidh an Ruis, dheidheadh a bhùirt ás. Ach chan eil rian nach tig latha mór
a’ bhreitheanais orra fhathast! 

'S e Rìgh bh' air Èirinn a bha seo ma tha agus bha e a' latha a bh' ann a sheo
's a’ bheinn-sheilg, e fhèin agus uaislean a rìoghachd agus dé thàinig orra ach
ceò, agus fear a chanadh gur e siod a’ rathad agus fear eile a chanadh chan e
ach se seo a’ rathad. Mu dheireadh bha iad a' dol… cha robh aig a chuile duine
ach gabhail rathad dha fhèin 's cha robh aig a’ Rìgh ach e fhèin. Bha e 'cumail
roimhe, 's chunnaic e seo solus bhuaithe 's rinn e dìreach air an t-solus. Nuair
a ràinig e bha brugh de thaigh ann a shin mar a bha na taighean phloc a bha iad
a' togail uaireigin dhen t-saoghal. Chaidh a' Rìgh a staigh. Nuair a chaidh e
staigh bha bodach is cailleach a staigh ann a shin 's nighean mhòr ruadh. "O
teann a nuas, teann a nuas" ars’ a' bodach, "a Rìgh Èireann, 's fhada bha biadh
latha 's bliadhna agam a staigh a' feitheamh ort," ars’ esan. Chaidh a’ Rìgh
suas 's bha a’ bodach 's e 'g innseadh naidheachdan dhan Rìgh. 'S thàinig a
seothach àm cadail 's, “Well" ars’ a’ bodach ars’ esan, “chan eil a-seo ach an
dà leabaidh", ars’ esan “agus co-dhiubh 's fheàrr leat-sa," ars’ esan, “cadal
còmhla ris a’ nighinn ruaidh," ars’ esan, “na cadal còmhla ris a’ mhnaoi
agamsa?" ars’ esan. “'N dà, 's tu fhèin as coltaiche cadal còmhla ris a’ mhnaoi
na mise," ars’ a’ Rìgh, “agus mur eil a' còrr àite ann," ars’ esan, “nach dèan
mise sin fhèin." Chaidh iad a chadal, agus a's a’ mhaduinn, nuair a dh’éirich a’
Rìgh, chaidh e mach, agus cha robh air ach roinn dha aodach. Nuair a thionndaidh
e gus a dhol a staigh cha robh taigh no tughlach aige ach cnoc lom réidh. Cha
robh fios aige gu dé rud a dhèanadh e. Dh’fhalbh e agus cha robh e fada air
falbh nuair a chuala e seo eubh as a dheoghaidh, 's sheall e 's bha a' bodach a'
tighinn as a dheoghaidh 's a bhoineid 'na dhòrn. “O till, till," ars’ esan, “a
Rìgh Èirinn. “Chan ann mar sin a tha thu 'dol a dh’fhalbh", ars’ esan “agus
pàist aig a’ nighinn ruaidh air a bhreith dhut", ars’ esan. “Dè rud a tha thu 'g
ràdh", ars’ a' Rìgh. “Dé mar a ghabhas sin a bhith," ars’ esan “airson tighinn
dha do thaigh a raoir?" “O! Tha thusa 'smaointinn gur h-ann a raoir a thàna tu
ann, "ars’ esan. “Ach chan ann. Tha trì ràithean o thàna tu dhan taigh-sa, "
ars’ esan. “chan eil sin," ars’ esan, “ach draoidheachd a’ bhrugh. Ach till
còmhla riumsa," ars’ esan. Thill a' rìgh, agus nuair a thill e bha pàisde aig a’
nighinn ruaidh, pàisde gille. Cha robh ach gu feumte a’ pàisde a bhaisteadh aig
a’ bhodach mu falbhadh an Rìgh. “'N dà," ars’ a’ Rìgh, “chan eil fhios agamsa,"
ars’ esan, “cà téid mi dh’iarraidh duine a bhaisteas e." ars’ esan. Fhuair a'
bodach uisge agus dh’fhoighneachd e dhen Rìgh dé an t-ainm a bheireadh iad air.
“O thoir an t-ainm a thogair thu air," ars’ a’ Rìgh. “Well, ma tha," ars’ a’
bodach, “'s e Brugh Beinn Gulban an t-ainm a th' air bhrugh tha seo," ars’ esan.
“agus nach toir sinn Conall Gulban air a’ ghille," ars’ esan, “mac Rìgh
Èireann?" “Well fàg mar sin fhèin e ma-thà," ars’ a’ Rìgh. “Tha thu
'smaointinn," ars’ esan, “gur h-ann a raoir a thàna tu seo," ars’ esan, “ach,"
ars’ esan, “tha de shluagh na rìoghachd air cruinneachadh a' diugh fhèin," ars’
esan. “Tha iad dol a chur a staigh fear eile air a’ chrùn 'nad àite," ars’ esan,
“nach d’ fhuair iad sgeul ort," ars’ esan. “Agus tha coiseachd latha 's bliadhna
agad man ruig thu e," ars’ esan, “do thaigh fhèin. Ach tha dà bhròig agamsa ann
a-seothach agus cuiridh tu umad iad agus mun tig meadhon latha. bidh tu aig do
chaisteal fhèin Agus nuair a ruigeas tusa cha bhi feum aca air Rìgh eile a chur
air a’ chrùn. Dh’fhalbh a’ Rìgh agus chuir e air brògan a’ bhodaich, agus ma bha
e luath air a' talamh 's ann a bha e cha robh fios aige co-dhiubh bha e falbh
a's na speuran no air a' talamh leis an astar a bh' air Nuair a nochd e seo ris
a’ chaisteal, och! Bha mòran sluaigh timchioll air a’ taigh. Nuair a ràinig Rìgh
Èireann cha robh feum air fear eile chur 'na àite. Ach an ceann na h-ùine as a
dheoghaidh sin gu dé ach rinn cogadh bristeadh-a-mach aig a' Turcach agus e 'dol
a chur fodha na Crìosdachd uile, agus dh’fheumadh a chuile rìoghachd a dhol ri a
aghaidh feuch an tillte e. Agus chuir e fios air… Bha triùir ghillean aige, agus
chuir e fios air a’ ghille bu shine a bh' aige a dh’fhuireach a riaghladh na
rìoghachd gus a tilleadh iad. Bha e fhèin a' dol a dh’fhalbh air ceann an
t-sluaigh. Chan fhanadh a’ fear sin. B' fheàrr leis uair an uaireadair a sport
a’ chogaidh na a’ rìoghachd uile. Chuir e seo fios air an fhear a b' fhaisge
dha. Chan fhanadh a’ fear sin na bu mhuth'. 

Tha àrd riochdairean bho riaghaltas Bhreatainn a-nise an lùib na h-iomairt
airson saoradh an fheadhainn a tha 'm brùid ann a' Libiria Chaidh sianar -
ceathrar dhuibh à Breatuinn - a tha 'g obair dha buidheannan carthannais a chur
an grèim a-bhòn-dè. Sann à Nirribhidh agus an Eadailt a tha 'n dithis eile. Tha
dùil gu bheil iad uile à [?] buidheann de luchd carthannais a tha glaiste aig a’
chrìch le Guinea, is reubaltaich ag ràdh nach fhaigh iad tarsuinn na crìch mur a
tèid connadh a thoirt dhaibh. Tha 'm poilis ann am Beul Fuerst a' rannsachadh
ionnsaidh air taigh le boma-peatroil air taobh tuath a’ bhaile. Bha gille sia
bliadhna dh’aois san taigh aig an àm, ach cha deach a leòn. Tha 'm poilis
cuideachd a' feuchainn ri faighinn a-mach carson a chaidh inneal spreadhaidh
agus gunna fhàgail faisg air sgoil sa bhaile. Bha 'n inneal spreadhaidh ann an
croca cofaidh a lorg luchd obrach aig a’ sgoil 'sa mhadainn an-diugh. Bha gunna
agus peilearan cuideachd faisg air làimh. Tha dragh air èirigh mu fhòirneart is
Dìlsich air cead fhaighinn a dhol a chaismeachd ann an Doire agus Beul Feurst
a-màireach. Tha coltas gun cosg Pàrlamaid na h-Alba co-dhiu trì muillean not -
neo deich sa cheud - a bharrachd na bha dùil airson a ruith 'sa cheud bhliadhna
aice. Bha Oifis na h-Alba an toiseach den bheachd gum bitheadh naoi thar
fhichead muillean not gu leòr - ach tha sin trì muillean not gann air na
bhitheas a dhìth, a-rèir àrd-oifigear na Pàrlamaid, Sir Daibhidh Steel. Cha
deach suim a ghabhail de na cosgaisean air fad - leithid coimpiutairean dha na
buill Pàrlamaid - 'n uair a chaidh na cosgaisean ullachadh. Tha na Toraidhean 's
na Nàiseantaich air ionnsaidh chruaidh a thoirt air a’ riaghaltas, airson cead a
thoirt stèiseanan maor cladaich an Obain sa Chaol Arcaich a dhùnadh. Thubhairt
Annabel Goldie, as leth nan Toraidhean, gum bu choir a’ chùis a bhith air a dhol
fa chomhair na Pàrlamaid Albannaich mus deach co-dhùnadh a dhèanamh. Agus
thubhairt Coinneach MacAsgaill, bho na Nàiseantaich, gu bheil e fhathast
iomchaidh a’ chùis a thogail aig Holyrood. Tha rannsachadh air dearbhadh gu robh
suas ri sia fichead oileanaich ann an Dùn Èideann ri foill anns na deuchainnean
aca. Thachair seo ann an deuchainnean coimpiutadh saidheans, le luchd sgrùdaidh
a lorg gu robh oileanaich air E-mail a chleachdadh airson fiosrachadh a thoirt
dha chèile. Tha dùil gun tèid dèiligeadh gu cruaidh ris na h-oileanaich, le càin
a' dol air cuid dhuibh. 'S dòcha gun tèid feadhainn eile a chur a-mach à
Oilthigh Dhùn Èidinn. Chaidh tidsear a shaoradh as a’ chùirt ann an Dùn Phàrlain
an-diugh, air casaid gun do bhuail i caileag san sgoil aice. Chaidh Amanda Lynne
- aois dà fhichead sa trì - as àicheadh gun tug i ionnsaidh air a’ chaileag ann
am bun-sgoil ann am Fìobha. Ged a thubhairt clann eile gun rug an tidsear air
falt na caileig, thug an siorraidh breith gu robh teagamh mun fhianais. Tha 'n
t-ionad mu dheireadh ann am Breatainn, a dh’aon ghnothaich airson cait arach
airson eòlaidheachd saidheans, air dùnadh. Thug oifigearan bhon RSPCA ochd ceud
cat air falbh troimh 'n oidhche bho 'n tuath faisg air Oxford, agus fanaidh iad
fo chùram an RSPCA gus an tèid dachaidhean a lorg dhaibh. Bha luchd iomairt
chòirichean bheathaichean tric is minic a' gearain mun tuath thar iomadh
bliadhna. Tha a’ chompanaidh bhusaichean as motha ann am Breatuinn a'
brosnachadh dhaoine ann an Glaschu gus am bus a ghabhail an àite carbaid. Tha
prìomh mhinistear na h-Alba, Dòmhnall Dewar - a tha riochdachadh sgìre ann an
Glaschu 'sa phàrlamaid - air a thaic a thoirt dhan iomairt. Tha First Bus Group
a' gealltainn bus a ruith ann a' sgìrean sònraichte a h-uile deich mionaidean. 

Thèid rannsachadh post-mortem a dhèanamh an-diugh air cuirp dithis chloinne a
bhàsaich as dèidh coltas gun deach geama a bha iad a' cluich fada ceàrr.
Fhuaireadh Claire Rogers - a bha trì-bliadhn'-deug - agus a caraid - Daniel
Gibbs - a bha deich - nan crochadh ann an seòmar-cadail na h-ighne aig a
dachaigh ann an Croxley Green a Hertfordshire. Dh’fhaodadh cur às don
t-seirbhis-aisig Sàbaid eadar Malaig agus Barraigh is Uibhist as t-samhradh seo
tighinn. Thèid innse do Chaledonian Mac a' Bhruthainn le riochdairean Chomhairle
nan Eilean aig coinneamh am Barraigh a-nochd - gu bheil iad an aghaidh gearradh
sam bith. Nan d’ rachadh a’ chompanaidh air adhart leis a-seo - cha bhiodh ach
aona sheòladh san t-seachdainn a' dol a Mhalaig as na h-eileanan Feumaidh
muinntir Èirisgeigh co-obrachadh le Comhairle nan Eilean ma tha iad airson
cabhsair fhaighinn dhan Eilean. Chaidh innse aig coinneamh an raoir gu robh
balla-mara dhan Lùdaig agus aiseag chàraichean do Chaolas Bharraigh air
thoiseach air cabhsair dhan eilean air liosta phròiseactan Comhairle nan Eilean,
ach gu feumadh fhathast dearbhadh don riaghaltas gu robh feum ann air a shon.
Tha a’ Bhan-phrionnsa Diana air slaic a thoirt air pàipearan-naidheachd
Bhreatainn - 's i 'cumail a-mach gu robh i air Breatainn fhàgail fad ron a-seo
mur a b' e gu robh clann aice. A' bruidhinn ri pàipear-naidheachd Frangach - tha
i cuideachd a' càineadh poileasaidh an t-seann riaghaltas Tòraidheach air
mèinnean-talmhainn. Tha an riaghaltas 'dol a thoirt sùil as ùr air suidheachadh
àiteachan air feadh an t-saoghail a bhuineas do Bhreatainn as dèidh an
tro-chèile mu thaic na dùthcha don mhuinntir Montsarat. Thuirt Rùnaire nan
Dùthchannan Cèin - Robin Cook - gu robh e airson a dhèanamh follaiseach nach
robh e idir fìor gu robh Breatainn an coma mu na sgìrean sin. Tha oifigearan am
Montsarat fhèin ag ràdh gur dòcha gun sguir iad a' cuideachadh dhaoine an
t-eilean fhàgail aig deireadh na seachdainn, is coltas gur e glè bheag a tha
airson falbh. Tha gille beag ceithir bliadhna a dh’aois a' tighinn air adhart
'san ospadal am Bruach Chluaidh as dèidh ionnsaigh a thoirt air le cù. Chaidh
Seumas Longridge a ghortachadh mun aodann 's mun bhodhaig Chaidh an cù -
Japanese Aketa - a chur gu bàs le lighiche-sprèidh. Tha aithisg air a’ chùis a'
dol gu neach-casaid a’ Chrùin. Tadhlaidh oifigearan Comhairle nan Eilean air dà
choimhearsnachd ann an Nis a Leòdhas a tha 'g iarraidh cidhe agus caladh a
leasachadh. Cuiridh Comhairle Choimhearsnachd Nis coinneamh air dòigh ann an
Sgoil Lionail air an t-siathamh-latha-deug dhen ath mhìos gus an cluinn iad na
tha dhith air muinntir an àite. Ron a’ choinneamh chì iad Port Nis far am bheil
a’ chomhairle choimhearsnachd ag iarraidh an t-seann chidhe a leasachadh airson
turasachd agus eathraichean bheaga. Thèid iad cuideachd a Sciogarstadh far am
bheil cidhe iasgaich tur ùr air iarraidh. Tha fathannan a' sìor fhàs làidir gu
bheil Ùghdarras a’ Chumhachd Atamaich gu math faisg air cumhnant ùr aontachadh
son connadh às Astràilia ath-ghiollachd. Rachadh an obair a dhèanamh aig ionad
ath-ghiollachd Dhunrath - a tha dùinte bho chaidh a’ cheud luchd a
shlatan-connaidh à Astràilia ath-ghiollachd an uirigh. Thuirt fear-labhairt an
Ughdarrais gu robh na còmhraidhean mun chumhnant a' leantainn. Tha àrd-oifigear
poilis Sasannach a' leantainn le oidhirp laghail an aghaidh Bòrd Poilis a’ Chinn
a Tuath an-diugh - 's e 'dèanamh dheth nach deach obair àrd-chonstabal na sgìre
a thabhann dha air sgàth 's gur e Sasannach a bh' ann. Bhuinnig Graham Power a’
cheud chuairt - nuair a dh’aontaich tribunal cosnaidh gu robh casaid ann an
aghaidh a’ Bhùird. Tha dùil gun cuir luchd-lagha a’ phoilis an aghaidh seo aig
tribunal tagraidh an Dùn Èideann an-diugh. Tha poilis an Inbhir Nis ag iarraidh
cluinntinn bho dhuine sam bith a chunnaic ionnsaigh ga thoirt air boireannach an
raoir. Thachair a’ chùis ri taobh Abhainn Nis faisg air Pàirc' a' Bhught. 'Se
àireamh fòn dìomhair a’ phoilis an Inbhir Nis - 720 367. 

a Sheonaidh cuine cho fada agus as aithne dhut a bha na gèamaichean fo dheireadh
ann an Solas? uill chanainn gu bheil suas ri dà fhichead bliadhna ò bha iad o
bha iad ann reimhe chanainn gur ann air a’ bhliadhna ochd ceud deug dà fhichead
's ochd deug tha cuimhne a'm glè mhath oir bha mi aig ceann ròp a' tomhas cho
fad 's a bha na gèamannan a bha na daoine a' dèanamh uill tha na gèamaichean air
a bhith 'dol gu: [?] airson iomadach bliadhna an turas fo dheireadh aige 's ann
ann an Hosta a bha iad an ann ann an sin a bha iad a’ chuid as mù dhen an tìde?
ò 's ann 's ann air machair Hosta a chleachd iad a bhith gu math tric uill is
cuimhneach leamsa o dheireadh a’ Chogaidh 's dòcha gu robh iad uair no dhà aig
Solas ach chan eil cuimhne a'm idir cuine chaidh an stèidhicheadh an toiseach
aon rud aig tha fhios agam air le cinnt gun deach Comann an Àiteachais
Uibhist-a-Tuath sin agad The North Uist Agricultural Society a stèidheachadh ann
an ochd ceud deug ceithir fichead 's a deich sin agad ann an eighteen ninety
agus tha mi glè chinnteach ma shuidheachadh Comann Àiteachais gum biodh na
gèamaichean air an suidheachadh beagan an deidh sineach glè fhaisg air an àm sin
tha duilleag inntinneach air do bheulaibh ann an sin nach eil? thà dìreach air
mo bheulaibh ann a sheo 's 'se m' athair a bha 'na rùnaire agus 'na ionmhasair
air gèamaichean Uibhist aig a’ bhliadhna a bha sin nineteen twenty five agus tha
dìreach am balance sheet air mo bheulaibh ann a sheo a bh' againn air a’
bhliadhna a bha sin a bh' acasan air a’ bhliadhna a bha sin tha 'se dà fhichead
nòt 's trì deug fifty three pounds sin agad a bh' aca a's a' bank aig an àm ach
an-diugh tha mi a' coimhead air a' financial statement aig a bh' againn o chionn
bliadhna agus tha sinn a' cosg ceithir mìle nach e atharrachadh mòr eadar sin
agus am faic mi e? dè tha seo ag ràdh an-dràsda mar eisimpleir mar eisimpleir
cha robh iad a' toirt a-staigh de dh’ionmhas ach beagan a bha iad a' faighinn o
dhaoine àraid mar a bha [?] aig na Cameron Highlanders tidsear Cheann a' Bhàigh
fear Mr. Rose sin agad am maighstir-sgoile a bhiodh ann an Ceann a' Bhàigh Lovat
Scouts troimh Sergeant MacDugall Captain MacDonald Balranald sin agad an duine a
bh an t-àrd-ionmhair ann an Uibhist aig an àm bha iad sin a' toir an airgead
dhaibh 'se an t-Sergeant aig na Camshronaich thug iad dhaibh còig notaichean
luchd-teagaisg Cheann a' Bhàigh thug e dhaibh thug iad dhaibh dà not agus na
Lovat Scouts not agus an Captain Dòmhnallach dà not agus mar sin air adhart agus
nach eil sin annasach Mister J. A. MacKintosh traveller ten and six feumaidh gur
e sin am fear a bhiodh a' reic stuth air feadh nam bùithtean agus bhiodh e tha
mi 'creidsinn a' tadhal air mòran dhe na bùithtean a bh' ann agus ghabhadh e
ùidh a's na a's na gèamannan agus chuireadh e 's dòcha beagan ris nach seall thu
air an fheadhainn seo thug iad còig nòtaichean dhaibh ò bha iad sin riamh [?]
aca sin fhathast a' tighinn a-staigh againn o 'n Royal Celtic Society agus
airson na pìobaireachd ann an Dùn Èideann 'sann airson an 's thug iad seachad
còig nòtaichean air a’ bhliadhna a bha sin agus seall air seo profit o'n tea
stall on sports day three pound four and thruppence nach iad a rinn math sin
agad e agus an uairsin na duaisean a bha iad a' toir seachad ann an seo na
duaisean a bha iad a' cur a-mach 'se seachd not air fhichead agus phàigh iad
Maighstir MacAmhlaidh a bha ann an Taigh-òsda Fadhail an Iar Westford Inn
ceithir nòtaichean 's aona tastan deug carson a bhiodh sin deoch an ann? tha mi
a' creidsinn gur ann gur ann airson uill 's dòcha gu robh e a' toir dhaibh mar a
tha sinne a' faighinn ceapairean seadh seadh mar a tha sinne a' faighinn o'n a'
Westford o chionn bhliadhnaichean an aon rud agus bhiomaid a' pàigheadh air a
shon agus crogan no dhà lionn còmhla ris a' dol air ais dhan a na bha sibh a'
toir seachad ann an duaisean a's an latha a bha sin bha sibh a' cleachdadh mar
airgead seachd air fhichead not ann an duaisean nach robh? bha bha an tac an
taca ris na bha si na bhathar a' toir a-steach bha gu dearbh tha mi 'faicinn sin
‘son nam bithinn-sa 'dol a dh’ràdh ruibh an-diugh ann an seo an-dràsda a-rèir na
tha sibh a' toir a-steach ceithir mìle nòta bidh si nach bu choir dhaibh ri toir
seachad faisg air dà mhìle gu leth ann an duaisean? ò 'se innse dhut an rud a
chuir suas am balance againn a's a’ bhliadhna bha bha na comhairlichean fhuair
iad mìle not ò seadh fhuair sinn mìle not o na comhairlichean chuir sin suas
nise nis a Sheonaidh chan eil ach na leth-sgeulan tha eagal orm gum bi luchd na
duaisean 's luchd ann an tug-of-war bidh iad ag iarraidh duaisean gu math mòr
air a’ bhliadhna a tha seo ò bidh uill 's airidh iad air 'se latha sònraichte a
tha seo le cinnt uill gu dearbha 'se an latha a tha seo tha mi cinnteach gu leòr
dhen an fheadhainn òg ann an seo 's dòcha nach eil mothachadh aca cho cudtromach
agus a tha an latha a tha seo cho cudtromach 's a bha do mhuinntir
Uibhist-a-Tuath ach an deidh sin tha mi cinnteach gun deach sibh fhèin ur togail
leis an eachdraidh a bha seo an deach? ò chaidh gu dearbha bha mise air a’
chomataidh a bha seo tha mi a' creidsinn gur e còrr is dà fhichead bliadhna agus
chan eil mòran a' tuigsinn an obair a th' ann feumaidh tu a thuigsinn gu bheil
sinn a' coinneachadh tha mi a' creidsinn sia no seachd thùrsan 'sa bhliadhna
agus mur am biodh cùisean air dòigh gheibh thu do chàineadh uill gu dearbha bha
mise a' bruidhinn ris an rùnair a tha ann air a’ bhliadhna tha seo an [?] 'se
esan Dòmhnall Caimbeul is bha e ag ràdh tha m' obair-sa seachad ‘son 's ann ro
na gèamaichean a tha obair an rùnaire seachad uill tha sin ceart tha esan a' cur
air dòigh 's 'ga chur ann an dhan dàrna taobh an duais a tha a h-uile duine
'faighinn 's chan eil aig… aca ach a lìbhrigeadh seachad aig deireadh an latha
tha Dòmhnall air an obair a dhèanamh a h-uile sian a chur air dòigh 

Air Diardaoin, an 16mh Sultain, dh’fhalbh 35 duine à Leòdhas airson turas a
Chonamàra, a cheann a deas na h-Èireann. B' e am buidheann, Ceangal Nis-Conamàra
a chuir an turas air dòigh. Mar a shaoileadh sibh, 's ann do sgìre Nis, ann an
ceann a tuath Leòdhais a bhuineadh a’ mhòr-chuid den fheadhainn a chaidh air.
Ach bha feadhainn eile ann cuideachd bho cheàrnaidhean eile den eilean mar
Steòrnabhagh, An Taobh Siar agus an Rubha; chan eil na Nisich “fussy" mu cò a
bhios nan cois air turas. Ach thar nan còig là a mhair an turas abair thusa gun
robh na Nisich, Siaraich, Rubhaich is muinntir Steòrnabhaigh dòigheil còmhla.
Chaidh a’ chuid mhath den chiad là a chur seachad a' siubhal air itealain eadar
Steòrnabhagh is Glaschu is eadar Glaschu is Baile a Cliath. Bho phrìomh bhaile
na dùthcha chaidh sinn air bus gu ruige Conamàra. Thug seo ceithir uairean a
thìde agus bha a h-uile neach gu math “knackered" nuair ràinig iad
taighean-aoigheachd mu mheadhan oidhche. Tha samhla aig Conamàra fhèin ri badan
de na Hearadh agus Uibhist a Deas gu math creagach ach aig an aon àm
seallaidhean gu math bòidheach mu chuairt na sgìre. Fhad 's a bha sinn thall bha
sinn a' tadhal air diofar àiteachan sa sgìre sin mar eisimpleir, bun-sgoil,
Ionad Dualchas Dan O Hara, agus baile-ciùird ann an Spittal, baile beag mu
fhichead mìle air falbh à Conamàra. Anns an àite beag sin bha grunn bhùthan
beaga a bha a' reic rudan nach fhaighear rin ceannach sa chumantas an àiteachan
eile. Ann an aon de na bùthan bha beairt Hattersley a thàinig, a rèir choltais,
bho sgìre Nis ann an Leòdhas! Bha an tè leis an robh a’ bhùth air cùrsa a
dhèanamh airson ionnsachadh mar a dh’oibricheadh i a’ bheairt ann an Colaisde a’
Chaisteil ann an Steòrnabhagh. A rèir a’ bhoireannaich, bha i gu math trang a'
dèanamh pìosan clò is an uairsin gan reic anns a’ bhùth. A h-uile oidhche bha
cèilidh ann no bha còmhlan-ciùil a' cluich aig an taigh-òsta, “Taigh Josie" far
am biomaid a' coinneachadh agus abair thusa ceòl agus crac agus beagan de dh’òl
cuideachd. Chan eil càil a ghuth aig cuid de na daoine ud na h-Èireannaich air
leabaidh. Chan eil a leithid a fhacal idir aca. Mus tàinig an turas gu crìch bha
cuid de na Nisich air fàs coltach riutha ach cha chan sinn an còrr mun sin! Le
sgioba ball-coise Nis air an turas airson geama a chluich bha eagal air cuid
againn gum faigheadh iad droinneadh uabhasach ach cha do leig na balaich sìos
sinn idir. agus rinn na Nisich a’ chùis, dà thadhal gu neoni. B' e cuairt
dheireannach a bh' ann an là ud eadar Gallaibh is sgioba eile. Bha mu cheithir
mìle neach aig a’ gheama agus chrìochnaich e ochd puingean an urra, a'
ciallachadh gum feumadh gèam eile a bhith ann airson faicinn cò a gheibheadh an
duais. Air an oidhche mu dheireadh bha na Nisich is na h-Èireannaich a' toirt
tìodhlaicean seachad dha chèile agus nam measg bha pìos den ghuga. Dè am math do
Nisich an taigh fhàgail gun pìos guga a thoirt leotha, agus 's e sin a rinn iad.
Chaidh pìos den bheathach a thoirt do na h-Èireannaich le buntàta agus, a rèir
an aodann, chòrd e glan riutha. 'S ann le cianalas a dh’fhàg sinn Conamàra tràth
madainn Diluain ach cha robh duine a bh' air an turas aig nach bi cuimhneachan
math air. Cha robh àite don deach sinn nach robh deagh fhàilte romhainn agus
pailteas de bhiadh, de cheòl agus drama no dhà. Tha dùil gum bi na h-Èireannaich
a' tighinn gu ruige Nis san Iuchar an ath bhliadhna airson, tha mi an dòchas, an
aon thoileachas agus aoigheachd fhaighinn 's a thug iad fhèin seachad do na
Nisich is eile. 

Suas gu 1975, bha na h-Eileanan an-Iar air an sgaradh gu mì-nàdarra. Bha
Uibhist, Barraigh agus na Hearadh ann an Siorramachd Inbhir Nis agus bha Leòdhas
ann an Siorramachd Rois. Cha robh e furasta siubhal eadar na h-eileanan oir cha
robh guth air drochaidean neo cabhsairean ach ann an Uibhist a-mhàin – tha
Uibhist a Deas agus Beinn na Fadhla air a bhith air an ceangal le drochaid bho
àm an dara cogaidh, agus air do chabhsair a’ Chinn a Tuath fosgladh ann an 1956
bha na trì eileanan sin air an toirt còmhla. Ann an 1974, agus fios gun robh na
h-Eileanan gu bhith air an dèanamh ’nan aon sgìre ionadail, chuir comhairlichean
ceistean air CalMac. Is iongantach na freagairtean a thàinig. Thuirt CalMac nach
biodh e comasach aiseag a thadhladh ann am Beàrnaraigh a chur air adhart eadar
ceann a deas na Hearadh agus Uibhist a Tuath. Bha iad den bharail gun robh feum
air aiseag gu Sgalpaigh anmoch oidhche Haoine a bharrachd air trì aiseagan san
latha. Cha robh guth idir air drochaid no cabhsair agus cha tug iad beachd air
na h-eileanan as fhaide a-deas ach a ràdh gun robh feum air bàta na bu mhotha
eadar Bàgh a’ Chaisteil agus Bhatarsaigh. Thug iad iomradh gum biodh e comasach
grant fhaotainn bho Ministreachd an Àiteachais air son ceadha ùr ann an
Éirisgeigh. An-diugh, aig deireadh na linne, faodaidh comhairlichean a bhith gu
math moiteil air son na leasachaidhean a thug iad. Aig aon àm b’ ann air
bàtaichean iasgaich a bhiodh Sgalpaich a’ dol thairis air a’ chaolas chun na
Hearadh. Bha bàtaichean aisig a’ ruith fad 30 bliadhna gus an deach an drochaid
fhosgladh san Lùnastal 1998. Chosg i £7.9 m, agus thàinig £4.2 m dheth bhon
Roinn Eòrpa. Dh’fhuiling an sluagh ann am Beàrnaraigh mòran tàire, thar nam
bliadhnachan, air an turas cuain a-null agus a-nall á Uibhist a Tuath. Bha iad
gun cheadha ceart. Gu tric bhiodh aca ri sreap thairis air sgeirean agus creagan
a réir ciamar a bha an làn. Fhuair iad ceadhachan agus bàt’ aisig ùr, an Loch
Bhrùsda, a bheireadh leatha càraichean agus a bha a’ ruith eadar Ròghadal agus
Beinn a’ Chaolais agus a’ tadhal ann am Beàrnaraigh. An sin air 8 Giblein 1999
dh’fhosgail am Prionnsa Teàrlach cabhsair Bheàrnaraigh. Faodar a dhol a-null ’s
a-nall ann a 2 no 3 mhionaidean. Chosg e £6.3 m bhon Aonadh Eòrpach. Cuiridh na
leasachaidhean sin gu mòr ri dòigh beatha nan Sgalpach ’s nam Beàrnarach. Mar
eisimpleir tha dùil gun tèid factaraidh giullachd bhradan fhosgladh an
Sgalpaigh. Nuair dh’fhosgail Cabhsair Bhatarsaigh ann an 1988, thuirt Joe
MacDhùghaill, neach-cathrach Comhairle na Coimhearsnachd, “Mura b’ e gun do
dh’fhosgail e, ’s dòcha nach biodh duine san eilean an-diugh." Ceanglaidh e an
Lùdag ann an Uibhist a Deas ri na Hann ann an Èirisgeigh. Tha dùil gun tòisich
an obair ro dheireadh na bliadhna agus gun cuirear crìoch air ann an 2000. An
sin togar ceadhachan ùra aig Ceann a’ Ghàrraidh ann an Èirisgeigh agus aig Àird
Mhidhinis ann am Barraigh. Tha CalMac an dùil an Loch Bhrùsda a chur air an
t-slighe sin, oir tha a leithid de thathaich eadar na Hearadh agus Uibhist a
Tuath agus gum feum iad bàta nas motha ann an Caol na Hearadh. Thuirt Murchadh
Moireach, a tha os cionn nan Seirbheisean Teicneòlach, “Tha a h-uile dùil
againn, an uair bhios cabhsair Èirisgeigh deiseil, gum bi sinne air thoiseach
air càch san Roinn Eòrpa a thoireadh còmhdhail. Is dòcha nach eil sgrìob de
dh’eileanan eile ann far am bi e cho furasta siubhal. Cuidichidh sin le
gnìomhachasan, agus gum fuirich feadhainn a dh’fhaodadh falbh." Tha a-nis 27
companaidhean bhusaichean sna h-Eileanan an Iar agus tha iad uile air am fastadh
leis a’ Chomhairle, a tha cumail sùil gheur air faraidhean agus aois agus
cofhurtachd nan carbadan. Tha e nis comasach do neach am Buta Leòdhasach fhàgail
sa mhadainn trì latha san t-seachdain air còmhdhail phoblach agus a bhith ann am
Bàgh a’ Chaisteil aig àrd fheasgair. S dòcha gum bu chòir don Chomhairle a-nis
sùil a thoirt a-rithist air 9 mìle de rathad a thogail an Leòdhas eadar Nis agus
Tolsta. Thog Seumas MacMhathain an dealbh an toiseach 150 bliadhna air ais. Chan
eil teagamh nach dèanadh e mòr fheum. 

MacLeish gu MacStay MacStay a' feuchainn ri a cur nas fhaide suas ach choinnich
Katernetch i Katernetch a-steach dhan a’ mheadhon leatha gu fad 's a bheil
Spasitch choinnich MacLeish le a cheann agus thàinig i gu Johnson Johnson a's a’
chearcall meadhan a' dèanamh às MacLare a' ruith còmhla ris Johnson a' faicinn
cò th' aige tha Gough a' ruith suas còmhla ris 'ga chuideachadh chaidh i air ais
gu Nicholl a' ruith suas e fhèin a-nis Gough còmhla ris chuir e ro fhad air
thoiseach i thàinig i air ais gu Johnson Johnson air an loighne air ais gu Gough
Gough air ais gu Johnson Johnson air an loighne air ais a-steach gu Gough an ìre
mhath air a’ bhucas air ais a-rithist gu Johnson 'ga feuchainn a-nall gu far a
bheil Bett agus tha Bett thaobh thall taobh thall a’ bhucais 'na aonar ach tha
Stanoykavitch a' ruith a-mach Bett 'ga feuchainn [?] 's a-steach ach choinnich
Yositch i Yositch a' gluasad a-mach a's a’ bhucais aige fhèin leatha a-nise
a-mach dhan an loighne gu Stanoykavitch Stanoykavitch 'ga cur a-nis gu
Stoykavitch air ais gu Stanoykavitch agus a-null dhan taobh-sa gu Spasitch
Spaistch leatha ma-thà agus esan 'ga cur air ais dìreach gu Hatsybegitch
Hatsybegitch gu Stoykavitch Stoykavitch gu Bastardovitch gu air ais gu
Stoykavitch Stoykavitch a-nis 'ga feuchainn ach choinnich Malpas i agus thàinig
i gu MacStay MacStay 'ga cur air ais gu Gorem tha mi a' bruidhinn air na
cluicheadairean dìon Alba air a bhith furachail ach an ceart uair chunnaic sinn
an siud nach robh cluicheadairean Yugoslavia furachail air an làimh dheas aca
fhèin cha robh [?] tha mi a' smaoineachadh gu robh Bett air a chùlaibh nuair a
thàinig am ball tarsainn agus le dìreach còig mionaidean fichead air a dhol dhan
a’ ghèam tha aon tadhal aig Alba chan eil gin aig Yugoslavia ach a-rèir choltais
chan eil tadhal aig taobh seach taobh a's a’ ghèam eadar Sasainn agus an t-Suain
am ball ma-thà aig Spasitch do Yugoslavia dìreach a' tighinn a-muigh a’ bhucais
aige fhèin a-rèir coltais chaidh Nicholl a-rèir choltais a-steach gu math
cruaidh air ach thuirt an rèitire gur e Spasitch a rinn an droch chluich ann
a-siud agus tha buille shaor aig Alba dìreach dhà no thrì slatan air taobh
a-muigh bucas Yugoslavia dìreach shìos fodhainn ann an seo seo a-nis tha cothrom
eile air cudthrom mòr a chur air cluicheadairean dìon Yugoslavia chan eil mi a'
smaoineachadh gu robh iad a' coimhead cho comhfhurtail ri sin a's a’ bhocsa aca
fhèin agus tha sinn a' faicinn gu bheil MacLeish air a dhol suas [?] Gough e
fhèin a-staigh MacStay leatha ma-thà MacLare a' ruith [?] gu taobh thall a’
bhucais chaidh i siud [?] air a son agus cha robh i siud uabhasach fad às cha
robh gu dearbh chuir e suas math dha-rìribh i [?] ach siud an seòrsa rud a tha
sinn a' coimhead air a son a' cumail air ais a's a’ bhocsa aca fhèin airson
spell a-sin còig mionaidean no mar sin bha iad a's a’ leth aca dhen a’ phàirce
agus bha iad gu math comhfhurtail air a’ bhall Hatsybegitch ma-thà a-mach gu
taobh thall na pàirce gu fad 's a bheil Stanoykavitch tha esan air tionndadh air
ais a-steach gu Yositch Yositch gu Hatsybegitch a-rithist Hatsybegitch leatha
air an taobh-sa dhen phàirce 'ga feuchainn a-steach dhan mheadhan gu Stoykavitch
agus thug MacStay bhuaidhe i gu MacLare MacLare 'ga feuchainn a-mach gu Bett
Bett a' ruith a-steach air a’ bhucas le Yositch còmhla ris tha Yositch [?] i
chuir esan air ais gu Aitkevitch am fear glèidhidh aig Yugoslavia i a bheil thu
a' faicinn cuideachd gu bheil cluicheadairean mar MacStay nas sgiobalta chun a’
bhall na 's àbhaist dha a bhith am meadhan na pàirce agus tha mi a' faicinn
cuideachd gu bheil Aitken bu choir dhuinn facal molaidh an seo nas fhearr na tha
e air a bhith airson greis ann am meadhon na pàirceadh am ball ma-thà aig
Stanoykavitch air taobh thall na pàirce do Yugoslavia tha esan 'ga cur gu
Katernitch Katernitch a-steach gu Bostardavitch Bostardavitch agus Aitken còmhla
Bostardavitch leatha fhathast Aitken a-steach cruaidh ach thuirt an rèitire gun
deach e ro chruaidh agus 'se buille th' ann buille shaor a th' ann do Yugoslavia
dìreach air oir a’ chearcaill meadhan bheil fhios agad Aonghais gun robh cho
cruaidh 's a robh e dol dha ionnsaigh bho chùl cluicheadairean Yugoslavia gur
shin as coireach Stoykavitch 'ga feuchainn gu math luath gu Hatsybegitch esan
'ga feuchainn suas gu Stanoykavitch Stanoykavitch a' ruith ach chaidh e a-mach
agus 'se buille a-mach a bhios ann do dh’Alba tha an ìre mhath seachd mionaidean
fichead air a dhol aon tadhal aig Alba chan eil gin aig Yugoslavia 'se Johnston
a fhuair an tadhal do dh’Alba Morris Johnston le seachd mionaidean deug air a
dhol agus tha an rèitire a' toirt facal rabhaidh do Ghorem ann an siud chan eil
mi buileach cinnteach carson 's dòcha gu robh e 'cumail a-mach gun robh e
'caitheamh cus ùine 'feuchainn ris a’ bhall a chur air an loighne co-dhiubh
MacLeish leatha MacLeish tè àrd an-àird gu fad 's a bheil Nichol Nichol agus
Spasitch còmhla ris 'se Spasitch a fhuair a cheann thuice an toiseach agus
thàinig i a-mach air an taobh-sa dhan phàirce airson sadadh-a-steach do dh’Alba
sadadh-a-steach do dh’Alba dìreach timcheall air uill bha i timcheall air slat
taobh a-staigh an leth aca fhèin agus ghluais Gough suas leatha agus 'se sadadh
a-steach eile a bhios ann do dh’Alba chuir Spasitch a-mach a-rithist i agus 'se
MacLeish 'ga sruighleadh suas gu Gough Gough leatha ma-thà tha e 'faicinn cò th'
aige tha Nichol a' ruith thuige tha cuideachd MacStay a' ruith thuige ach 'sann
gu Johnston a chaidh i agus tha mi a' smaoineachadh Aonghais cha do ghabh e
ceart i cha robh a chas air an talamh 'air a chaidh e a-steach agus tha mi a'
smaoineachadh gur e sin a b' aobhar gun deach i a toirt do Yugoslavia sadadh
a-steach ma-thà do Yugoslavia am ball aig Spasitch Spasitch 'ga feuchainn
a-steach gu Bostardavitch agus leag Aitken e chan eil mi a' smaoineachadh tha mi
a' smaoineachadh cha mhòr nach deach ainm Aitken dhan a’ leabhar ann an siud
chunna mi an rèitire a' feuchainn air a’ phocaid a th' aige 'na bhroilleach mar
gun robh e dol a thoirt càirt a-mach às feumaidh Aitken a bhith faiceallach chan
eil ach dhà no thrì mionaidean bho leag e cuideigin eile 'sa chearcall meadhan 
